# Spaghetti alla carbonara

# INGREDIENTI:

Spaghetti 320 g
Guanciale 150 g
Tuorli (di uova medie) 6
Pecorino romano 50 g
Pepe nero q.b.

Per preparare gli spaghetti 
alla carbonara cominciate 
mettendo sul fuoco una pentola 
con l'acqua salata per 
cuocere la pasta. 

Nel frattempo eliminate la cotenna 
dal guanciale e tagliatelo 
prima a fette e poi a striscioline 
spesse circa 1cm. 
La cotenna avanzata potrà essere
riutilizzata per insaporire 
altre preparazioni. 

Versate i pezzetti di guanciale 
in una padella antiaderente 
e rosolate per circa 10 minuti 
a fiamma medio alta, 
fate attenzione a non bruciarlo 
altrimenti rilascerà un aroma 
troppo forte. 

Nel frattempo tuffate gli spaghetti 
nell'acqua bollente e cuoceteli al dente. 

Intanto versate i tuorli in una ciotola. 
Aggiungete il Pecorino  e insaporite 
con il pepe nero. Amalgamate il tutto 
con una frusta a mano, sino ad 
ottenere una crema liscia. 

Intanto il guanciale sarà giunto
a cottura; spegnete il fuoco 
e utilizzando un mestolo prelevatelo 
dalla padella, lasciando il fondo 
di cottura all'interno della padella stessa. 
Trasferite il guanciale in una ciotolina 
e tenetelo da parte. 
Versate una mestolata d'acqua della pasta 
in padella, insieme al grasso del guanciale.

Scolate la pasta al dente direttamente nel tegame 
con il fondo di cottura. Saltatela brevemente 
per insaporirla. Togliete dal fuoco e versate 
il composto di uova e Pecorino nel tegame. 
Mescolate velocemente per amalgamare.

Per renderla ben cremosa, al bisogno, 
potete aggiungere poca acqua di cottura della pasta. 
Aggiungete il guanciale, mescolate un'ultima volta  
e servite subito gli spaghetti alla carbonara 
aggiungendo ancora del pecorino in superficie 
e un pizzico di pepe nero.

# CONSIGLIO

Il guanciale non dovrà essere rosolato troppo, 
altrimenti potrebbe rilasciare un gusto amarognolo. 
Inoltre è bene aggiungere il guanciale solo all'ultimo 
per mantenere la sua croccantezza.
Per evitare l'effetto frittata è importante 
aggiungere il composto di tuorli 
solo a fuoco spento. La mantecatura è un passaggio 
importante, bisogna mescolare 
sino a che la cremina non si è addensata. 
E potete regolare la consistenza 
aggiungendo acqua di cottura della pasta.
Potete utilizzare metà dose di Pecorino 
e metà dose di Parmigiano per una versione più delicata.











